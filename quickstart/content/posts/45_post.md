---
title: "தும்பை விட்டு வாலைப் பிடிக்காதே!- ஒரு சங்கப் பார்வை."
date: 2023-07-30T16:49:12Z
draft: false
---

# தும்பை விட்டு வாலைப் பிடிக்காதே!- ஒரு சங்கப் பார்வை.

> சண்முகராஜன் சிதம்பரம்

“தும்பை விட்டு வாலைப் பிடிக்காதே “ இந்தப் பழமொழி அல்லது சொலவடையை நாம எல்லாரும் வழக்கமா கேட்டு இருப்போம்.  இதுக்கு என்ன பொருள்னா,  மாட்டோட கழுத்துல இருக்குற கயிற(தும்பு) விட்டுட்டு அதோட வால புடிக்க முயற்சி பண்ணா மாட்டை எப்படி வழிக்கு கொண்டு வர முடியாதோ, அது மாதிரி எந்த ஒரு செயல் செய்தாலும் ஆரம்பத்துலே அதன் வழிவகை ஆராய்ந்து அதனை முடிக்க வேண்டும். இல்லைனா கடைசி நேரத்துல அந்த முயற்சியை செய்தால் அந்த செயலை நிறைவா செய்ய முடியாது. இது தான் அந்த பழமொழியோட உட்கருத்து. 

நான் இந்த பழமொழி உருவானதற்கு காரணம் பண்டைய கால போர் வழக்கத்திலிருந்து வந்திருக்கலாம் என்று கருதுகின்றேன். சங்க காலத்தில் தமிழ் வேந்தர்கள் எல்லாம் போர் புரியும்போது இருபடையினரும் தும்பைப் பூ மாலை அணிந்துதான் போர் புரிவார்கள்.  தும்பைப் போர் என்பது வலிமையான போர்.  வாள் திறனையும் உடற் தகுதியையும் பறைசாற்றக் கூடிய ஒன்றாகும். ஒரு மன்னன் தும்பைப் பூ மாலை அணிந்து விட்டாலே உக்கிரமான போருக்கு தயாராகிவிட்டான் என்று பொருளாகும். அது  அந்த போரின் தன்மையை அறிவிக்கும் முறை. தும்பை மாலை இல்லாமல் போர்க்களத்தில் அவ்வகை போர் செய்தல் முறை கிடையாது. “தும்பையை விட்டு வாளைப் பிடிக்காதே”  . அதாவது “தும்பைப் பூ மாலையை அணியாமல் விட்டு போர் வாளைப் பிடிக்காதே” என்ற விதிமுறைதான் நாளடைவில் மருவி இப்ப வழமையிலுள்ள இந்த சொலவடை “தும்பை விட்டு வாலைப் பிடிக்காதே”  உருவாகி இருக்க வேண்டும் . மேலும் இக்கருத்துக்கு வலிமை சேர்க்க சமகால “வெற்றி வாகை சூடி வா” என்ற சொல்லாடலை கூறலாம்.  போரில் வென்றால் வாகைப் பூ சூடுவது என்பது நம் தமிழ் வேந்தர்களின் பண்பாடு.  வாகைத் திணையும் புறந்திணைகளில் ஒன்று.  நமது சிலம்பின் இலச்சினையில் கூட வெற்றியின் அடையாளமாக வாகைப் பூ இடம் பெற்றிருக்கும். ஆகையினால் இந்த “தும்பை விட்டு வாலைப் பிடிக்காதே” பழமொழி சங்ககால போர் நடைமுறை சொல்லாடலின் திரிபு என்பது என் பார்வை.

“கார்கருதி நின்றதிரும் கௌவை விழுப்பணையான்
சோர்குருதி சூழா நிலம்நனைப்பப் - போர்கருதித்
துப்புடைத் தும்பை மலைந்தான் துகள்அறுசீர்
வெப்புடைத் தானைஎம் வேந்து”.

நன்றி!. 
சண்முகராஜன் சிதம்பரம். 